| khyod daṅ ’dra ba’i źiṅ dag ni | | ’jig rten gsum na ma mchis te || khyod ni sbyin gnas rnams
kyi mchog | | gral gtsaṅ mdzad pa’i gtsaṅ ma lags |

| nam mkha’ mthar thug ma mchis pa’i | | chu daṅ źeṅ dag ji lta bar || khyod la sman gnod bgyid
pa yi | | rnam par smin pa thug ma mchis |

| gaṅ dag khyod la bar mar gnas | | de yaṅ re źig tshad med pa’i || mun pas bsgos pas ma ruṅ
na | | skye bo log bgyid smos ci ’tshal |

| ji ltar bla med yon gyi gnas | | khyod la yaṅ dag sgrub bgyid pa || las gaṅ lags pa de yi
ni | | dar ba’i mthar thug mi mthoṅ la |

| yaṅ dag sgrub pa’i mthar byon pa | | khyod la log par źugs pa gaṅ || las de rgud pa’i mthar
yaṅ ni | | de bźin thug pa ma mchis so |

| gaṅ gis rnam pa thams cad du | | stobs ldan khyod la ma btsas pa || rab tu mtshams ni mi zin
pa’i | | ma rabs mi rtag ñid re ṅan |

| kye ma’o ’khor ba bdag ñid ṅan | | e ma’o mya ṅan ’das pa źi || khyod ’dra’i thugs rje’i bdag
ñid can | | mṅa’ mchis pa’aṅ de ru gśegs |

| ma ’oṅs ’jigs pa rnams kyaṅ gsuṅs | | chos kyi tshul yaṅ bśad pa mdzad || ’khor ni rnam pa
bźi po yaṅ | | mi ’jigs pa dag thob par mdzad |

| lam bzaṅ ’di ni bsruṅ slad du | | blo gros sbyaṅs pa bgyis gyur pa || ’od sruṅ che daṅ kun
dga’ daṅ | | de la sogs pa bskos mod kyi |

| ’jig rten gyi ni mig gcig pu | | dri ma med pa khyod zum na || snaṅ ba mchis kyaṅ ’jig rten
’di | | mun pas khebs daṅ ’dra ba lags |

| bde bar gśegs pa bde gśegs kyi | | bka’ ’di’aṅ mchis la khyod kyi sras || sras kyi dam pa
slob pa daṅ | | mi slob ’di yaṅ mchis mod kyi |

| ’gro ba’i mgon khyod mi bźugs na | | gza’ skar gsal bas mtshan pa yi || nam mkha’ zla bas
stoṅ pa bźin | | śin tu brlag gis ma mchis so |

| khyod mi bźugs na gsuṅ rab ’di | | klu ’phos pa yi mtsho yi dpal || riṅ po mi thogs ’jig pa
ltar | | ’tsham pa’i sñiṅ po daṅ bral bas |

| yon tan gzi yaṅ mi spa la | | cho ga gźan daṅ lugs gźan gyis || ’phan daṅ rma yaṅ phyuṅ lags
pas | | lus kyi brjid kyaṅ yal du cha |

| saṅs rgyas mṅa’ dbaṅ bsgyur ba rnams | | yoṅs su mya ṅan ’das bsams na || srid pa ral gri
’bar ’dra la | | su źig ’jigs par mi bgyid lags |

| saṅs rgyas bcom ldan ’das la bstod pa bsṅags par ’os pa bsṅags pa las srid pa las skyo ba
skyed par bstod pa źes bya ba ste le’u bcu gñis pa’o || saṅs rgyas bcom ldan ’das la bstod
pa bsṅags par ’os pa bsṅags pa źes bya ba slob dpon ma ti tsi ṭas mdzad pa rdzogs so || rgya
gar gyi mkhan po sarba dzñā de ba daṅ | źu chen gyi lo tsā ba bande dpal brtsegs rakṣi
tas bsgyur ciṅ źus te gtan la phab pa |

